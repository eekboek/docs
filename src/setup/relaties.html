<h2>Bestand <code>relaties.eb</code> - Debiteuren en Crediteuren</h2>

<p>Debiteuren en crediteuren vormen de relaties binnen het EekBoek
pakket. Alle inkoop- en verkoop-, alsmede de meeste bankboekingen
hebben te maken met relaties.</p>

<p>In EekBoek heeft elke relatie een code, de relatie-code. Dit is een
serie van ten hoogste 10 tekens. Meest gebruikelijk is een acroniem.
Deze code moet uniek zijn <em>per dagboek</em>. Het is dus mogelijk
dezelfde code te gebruiken voor een relatie die zowel debiteur als
crediteur is.</p>

<p>Aan elke relatie zijn de volgende gegevens gekoppeld:</p>
<ul>
  <li>De volledige naam van de relatie;</li>
  <li>Het dagboek waarin de boekingen met betrekking tot deze relatie
      moeten plaatsvinden.
  <br>De aard van het dagboek (Inkoop/Verkoop) bepaalt of deze relatie
      een Crediteur or een Debiteur is;</li>
  <li>De grootboekrekening waarop de boekingen met betrekking tot deze relatie
      standaard plaatsvinden.
      <br>Boekingen kunnen uiteraard ook op andere rekeningen
      worden uitgevoerd, de standaardrekening wordt gebruikt indien
      geen andere rekening is opgegeven;</li>
  <li>De BTW status van deze relatie.
      <br>De BTW status kan zijn Normaal (standaard), Verlegd, Intra
      (intra-communautair, binnen de EU) of Extra (extra-communautair,
      buiten de EU)</li>
</ul>

<p>Het bestand <code>relaties.eb</code> wordt gevuld met
"relatie"-opdrachten als volgt:</p>

<blockquote class="code">relatie --dagboek=inkoop KPN "KPN Telecom BV" 6900</blockquote>

<p>In dit voorbeeld wordt een crediteur (dagboek = Inkoop) aangemaakt
met code "KPN" en omschrijving "KPN Telecom BV". De
standaard-grootboekrekening voor deze crediteur is 6900.</p>

<p>De BTW status kan worden opgegeven door aan de opdracht de optie
"<code>--btw=<var>status</var></code> mee te geven, waarin
<var>status</var> een van de waarden <code>normaal</code>,
<code>intra</code>, <code>extra</code> of <code>verlegd</code> heeft.

<p><strong>Waarschuwing:</strong> BTW status <code>verlegd</code>
wordt nog niet ondersteund.
<br><strong>Waarschuwing:</strong> BTW status <code>intra</code> en
<code>extra</code> worden slechts gedeeltelijk ondersteund.
Gebruik op eigen risico.</p>

<p>Meerdere relaties kunnen in een enkele opdracht worden aangemaakt:</p>

<blockquote class="code">relatie --dagboek=inkoop \
  KPN    "KPN Telecom BV BV" 4900 \
  XS4ALL "XS4All Internet Services BV" 4905 \
  TPG    "Posterijen" 4910</blockquote>

<p>Let op het gebruik van de <code>\</code> tekens om de opdracht te
verlengen over meerdere regels.</p>

<p>Relaties kunnen later in een bestaande administratie worden
toegevoegd door "relatie"-opdrachten aan de EekBoek shell te
geven.</p>

