<h2>Boekingen</h2>

<p>Alle wijzigingen in de boekhouding worden uitgevoerd door middel
van boekingen. Voorbeelden van boekingen zijn inkoopfakturen,
verkoopfakturen, giro- en bankafschriften, en afschrijvingen.</p>

<p>Boekingen vinden plaats in z.g. dagboeken. Een administratie kan
een willekeurig aantal dagboeken omvatten, vari&euml;rend van een stuk
of vijf tot vele tientallen, zelfs honderden. In elk van de dagboeken
vinden verwante boekingen plaats.</p>

<p>EekBoek ondersteunt vijf soorten dagboeken:</p>
<ul>
  <li>Inkoop, voor het boeken van inkoopfakturen;</li>
  <li>Verkoop, voor het boeken van verkoopfakturen;</li>
  <li>Bank, voor het boeken van giro- en bankafschriften;</li>
  <li>Kas, voor het boeken van kastransacties;</li>
  <li>Memoriaal, voor overige boekingen.</li>
</ul>

<p>Aan elk dagboek, behalve de memoriaals, is een grootboekrekening
gekoppeld (zie <a href="../stdacc.html">Koppelingen</a>).
Boekhoudtechnisch moet elke boeking in evenwicht zijn, dus evenveel
debet als credit. Dit wordt bereikt door het totale bedrag van de
boeking tegen te boeken op de gekoppelde grootboekrekening.</p>

<p>Elke boeking resulteert in een journaalpost. In de EekBoek shell
kan deze journaalpost worden getoond door direct na de
boekingsopdracht de opdracht <code>journaal</code> in te geven. Ook is
het mogelijk de EekBoek shell op te starten met de command line optie
<code>--journaal</code>, waardoor de journaalposten automatisch worden
getoond na elke boeking.

<h3>Identificatie van boekingen: boekstuknummers</h3>

<p>Elke boeking in het systeem is uniek identificeerbaar middels het
boekstuknummer.</p>

<p>Het boekstuknummer wordt gevormd door de naam van het dagboek, een
dubbele punt '<code>:</code>', en het volgnummer. Dit laatste nummer
is bij het boeken vrij te kiezen maar het verdient aanbeveling (en het
is wettelijk verplicht) om aaneengesloten nummers te gebruiken.</p>

<p>Indien een administratie meerdere boekjaren omvat kunnen de
boekstukken uit een ander boekjaar worden ge&iuml;dentificeerd door de
boekjaarcode ook op te nemen in het boekstuknummer, b.v.
<code>inkopen:2006:57</code>.</p>

<h3>Verwijderen van boekingen</h3>

<p>De EekBoek shell opdracht <code>verwijder</code> verwijdert een
boeking.</p>

<p>De verwijderde boeking wordt teruggeplaatst in de invoer van de
EekBoek shell en kan met de Pijltje-Omhoog toets worden klaargezet
voor verdere verwerking.</p>

<p>De opdracht verwijdert standaard de laatst uitgevoerde boeking,
maar er kan ook een boekstuk worden geselecteerd door dit als argument
mee te geven, bijvoorbeeld:</p>

<blockquote class="code">verwijder inkopen:12</blockquote>

<p><strong>Let op:</strong> Een boeking kan alleen worden verwijderd
wanneer deze niet wordt gebruikt, bijvoorbeeld in een ander
boekstuk.</p>

<p>De opdracht <code>toon</code> toont een boeking in een vorm waarin
deze opnieuw (of gewijzigd) kan worden uitgevoerd.</p>

<p>De getoonde boeking wordt tevens teruggeplaatst in de invoer van de
EekBoek shell en kan met de Pijltje-Omhoog toets worden klaargezet
voor verdere verwerking.</p>

<p>De opdracht toont standaard de laatst uitgevoerde boeking, maar er
kan ook een boekstuk worden geselecteerd door dit als argument mee te
geven, bijvoorbeeld:</p>

<blockquote class="code">toon inkopen:12</blockquote>

