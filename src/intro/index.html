<h2>Inleiding</h2>

<p>EekBoek is een boekhoudprogramma bedoeld voor het midden- en
kleinbedrijf.</p>

<p>EekBoek is niet zomaar een conventioneel boekhoudprogramma. EekBoek
is ontstaan uit de gedachte die iedere wat meer technisch onderlegde
bedrijfsvoerder wel eens heeft gehad: &ldquo;Boekhouden, da's toch
gewoon wat getalletjes organiseren? Dat moet toch gemakkelijk kunnen
met wat slimme scriptjes.&rdquo;</p>

<p>Velen hebben pogingen daartoe gedaan, maar de meesten faalden omdat
het toch iets complexer bleek te zijn. De goedbedoelde &lsquo;slimme
scriptjes&rsquo; werden weer afgedankt, en men nam noodgedwongen een
commercieel, meestal op Microsoft Windows gebaseerd
boekhoudpakket.</p>

<p>EekBoek is wel geslaagd in deze opzet. De &lsquo;slimme
scriptjes&rsquo; zijn weliswaar uitgegroeid tot een stevige
applicatie, maar het geheel vertoont nog steeds alle kenmerken die zo
belangrijk waren: eenvoudig in gebruik, zowel command line als GUI
inzetbaar, en een programmeerbare API.</p>

<p>EekBoek slaat alle data op in een relationele database. De
structuur van de administratie en de boekingsopdrachten kunnen worden
onderhouden in twee eenvoudige tekstbestanden met overigens ook los
uit te voeren commando's. Voor de andersdenkenden
is een grafische user interface beschikbaar die op dezelfde
database werkt. Een export-faciliteit kan van alles wat met de GUI is
uitgevoerd weer tekstbestandjes maken. Op deze wijze blijft het geheel
overzichtelijk.</p>

